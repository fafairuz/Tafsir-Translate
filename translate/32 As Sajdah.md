# SURAH AL-SAJDAH

MAKKIYYAH TIGA PULUH AYAT

### Penamaan Surah

Surah ini dinamakan Surah as-Sajdah kerana di dalamnya terdapat perbincangan yang menerangkan tentang orang-orang Mukmin yang bersujud kepada Allah SWT dan bertasbih kepada-Nya ketika mendengar ayat-ayat Al-Qur’an,

> إِنَّمَا يُؤْمِنُ بِآيَاتِنَا الَّذِينَ إِذَا ذُكِّرُوا بِهَا خَرُّوا سُجَّدًا وَسَبَّحُوا بِحَمْدِ رَبِّهِمْ وَهُمْ لَا يَسْتَكْبِرُونَ
>
> Sesungguhnya yang sebenar-benar beriman kepada ayat-ayat keterangan Kami hanyalah orang-orang yang apabila diberi peringatan dan pengajaran dengan ayat-ayat itu, mereka segera merebahkan diri sambil sujud (menandakan taat patuh), dan menggerakkan lidah dengan bertasbih serta memuji Tuhan mereka, dan mereka pula tidak bersikap sombong takbur. [As-Sajdah:15](https://quran.com/32/15)

Al-Bukhari dan Muslim meriwayatkan daripada Abu Hurairah,

> حَدَّثَنَا أَبُو نُعَيْمٍ، قَالَ حَدَّثَنَا سُفْيَانُ، عَنْ سَعْدِ بْنِ إِبْرَاهِيمَ، عَنْ عَبْدِ الرَّحْمَنِ ـ هُوَ ابْنُ هُرْمُزَ ـ عَنْ أَبِي هُرَيْرَةَ ـ رضى الله عنه ـ قَالَ كَانَ النَّبِيُّ صلى الله عليه وسلم يَقْرَأُ فِي الْجُمُعَةِ فِي صَلاَةِ الْفَجْرِ ‏{‏الم \* تَنْزِيلُ‏}‏ السَّجْدَةَ وَ‏{‏هَلْ أَتَى عَلَى الإِنْسَانِ‏}‏
>
> Diriwayatkan daripada Abu Huraira: Nabi Muhammad SAW biasa membaca ayat-ayat berikut dalam solat Subuh hari Jumaat, iaitu “Alif Lam Mim Tanzil” (Surah As-Sajdah, #32) dan “Hal ata ‘ala al-insani” (Surah Ad-Dahr, #76). [Sahih al-Bukhari 891](https://sunnah.com/bukhari:891)

Imam Ahmad meriwayatkan daripada Jabir,

> عَنْ جَابِرٍ، أَنَّ النَّبِيَّ صلى الله عليه وسلم كَانَ لاَ يَنَامُ حَتَّى يَقْرَأَ ‏: ‏ ‏(‏الم \* تَنْزِيلُ ‏)‏ وَ ‏(‏ تَبَارَكَ الَّذِي بِيَدِهِ الْمُلْكُ ‏).
>
> Dari Jabir bin Abdullah RA, beliau berkata: Nabi Muhammad SAW tidak tidur hingga Baginda membaca “Alif Lam Mim Tanzil” (Surah As‑Sajdah, Surah ke‑32) dan “Tabaarakalladhi biyadihil mulk” (Surah Al‑Mulk, Surah ke‑67).
> Jami` at-Tirmidhi 2892; ; Al-Adab al-Mufrad 1209; Sunan ad-Dārimī 3316. [Special Virtues of the Qur'an's Chapters and Verses 41](https://sunnah.com/virtues:41)

### Persesuaian Surah Ini dengan Surah Sebelumnya

Hubungan dan pertalian maksud surah ini dengan surah sebelumnya (Surah Luqman) boleh dilihat daripada sisi isi kedua-dua surah yang sama-sama memuatkan penjelasan bukti-bukti tauhid yang merupakan dasar atau pokok pertama aqidah. Dalam Surah Luqman, Allah SWT telah menurunkan pokok kedua aqidah, iaitu hasyr atau ma’aad (kebangkitan dan dihidupkan kembali makhluk pada Hari Kiamat) dan menutup surah tersebut dengan kedua pokok aqidah tersebut (tauhid dan hasyr). Maka Allah SWT membuka Surah as-Sajdah ini dengan keterangan tentang pokok ketiga aqidah, iaitu risalah atau kerasulan dan kenabian,

> الٓمٓ (١) تَنزِيلُ الْكِتَابِ لَا رَيْبَ فِيهِ مِن رَّبِّ الْعَالَمِينَ (٢)
>
> Alif Laam Meem. Diturunkan Al-Quran ini, dengan tidak ada sebarang syak padanya, dari Tuhan yang memelihara dan mentadbirkan sekalian alam. [As Sajdah:1-2](https://quran.com/32/1)

Di samping itu, beberapa ayat Surah as-Sajdah dinilai sebagai penjelasan dan huraian lanjut bagi surah sebelumnya. Misalnya ayat

> يُدَبِّرُ الْأَمْرَ مِنَ السَّمَاءِ إِلَى الْأَرْضِ ثُمَّ يَعْرُجُ إِلَيْهِ فِي يَوْمٍ كَانَ مِقْدَارُهُ أَلْفَ سَنَةٍ مِّمَّا تَعُدُّونَ (٥)
>
> Allah mentadbirkan makhluk-makhlukNya; (bagi melaksanakan tadbirNya itu Ia menurunkan segala sebab dan peraturan) dari langit ke bumi; kemudian diangkat naik kepada pengetahuanNya (segala yang berlaku dari perlaksanaan tadbirNya itu untuk dihakimiNya) pada suatu masa yang (dirasai oleh orang-orang yang bersalah) banyak bilangan tahunnya menurut hitungan masa kamu yang biasa. [As Sajdah:5](https://quran.com/32/5)

menjelaskan dan perincian terhadap ayat yang membicarakan kunci-kunci hal ghaib, iaitu ayat

> إِنَّ اللَّهَ عِندَهُ عِلْمُ السَّاعَةِ وَيُنَزِّلُ الْغَيْثَ وَيَعْلَمُ مَا فِي الْأَرْحَامِ وَمَا تَدْرِي نَفْسٌ مَّاذَا تَكْسِبُ غَدًا وَمَا تَدْرِي نَفْسٌ بِأَيِّ أَرْضٍ تَمُوتُ إِنَّ اللَّهَ عَلِيمٌ خَبِيرٌ (٣٤)
>
> Sesungguhnya di sisi Allah pengetahuan yang tepat tentang hari kiamat. Dan Dia lah jua yang menurunkan hujan, dan yang mengetahui dengan sebenar-benarnya tentang apa yang ada dalam rahim (ibu yang mengandung). Dan tiada seseorang pun yang betul mengetahui apa yang akan diusahakannya esok (sama ada baik atau jahat); dan tiada seorangpun yang dapat mengetahui di bumi negeri manakah ia akan mati. Sesungguhnya Allah Maha Mengetahui, lagi Amat Meliputi pengetahuanNya. [Luqman:34](https://quran.com/31/34)

Contoh lain ialah ayat:

> أَوَلَمْ يَرَوْا أَنَّا نَسُوقُ الْمَاءَ إِلَى الْأَرْضِ الْجُرُزِ فَنُخْرِجُ بِهِ زَرْعًا تَأْكُلُ مِنْهُ أَنْعَامُهُمْ وَأَنفُسُهُمْ أَفَلَا يُبْصِرُونَ (٢٧)
>
> Dan tidakkah mereka (yang tidak mahu taat dan bersyukur) itu melihat bahawasanya Kami mengarahkan turunnya hujan ke bumi yang kering kontang, lalu Kami tumbuhkan dengan air hujan itu tanaman-tanaman, yang daripadanya dimakan oleh binatang-binatang ternak mereka dan mereka sendiri? Maka mengapa mereka tidak mahu memerhati (semuanya itu supaya taat dan bersyukur)? [As Sajdah:27](https://quran.com/32/27)

Ayat ini merupakan huraian lanjut kepada ayat:

> Sesungguhnya di sisi Allah pengetahuan yang tepat tentang hari kiamat. Dan Dia lah jua yang menurunkan hujan, ... [Luqman:34](https://quran.com/31/34)

Contoh lain ialah ayat:

> الَّذِي أَحْسَنَ كُلَّ شَيْءٍ خَلَقَهُ وَبَدَأَ خَلْقَ الْإِنسَانِ مِن طِينٍ (٧)
>
> Yang menciptakan tiap-tiap sesuatu dengan sebaik-baiknya, dan dimulakanNya kejadian manusia berasal dari tanah;

Ayat ini merupakan perincian kepada ayat:

> ... dan yang mengetahui dengan sebenar-benarnya tentang apa yang ada dalam rahim (ibu yang mengandung). ... [Luqman:34](https://quran.com/31/34)

Contoh lain ialah ayat:

> يُدَبِّرُ الْأَمْرَ مِنَ السَّمَاءِ إِلَى الْأَرْضِ ثُمَّ يَعْرُجُ إِلَيْهِ فِي يَوْمٍ كَانَ مِقْدَارُهُ أَلْفَ سَنَةٍ مِّمَّا تَعُدُّونَ (٥)
>
> Allah mentadbirkan makhluk-makhlukNya; (bagi melaksanakan tadbirNya itu Ia menurunkan segala sebab dan peraturan) dari langit ke bumi; kemudian diangkat naik kepada pengetahuanNya (segala yang berlaku dari perlaksanaan tadbirNya itu untuk dihakimiNya) pada suatu masa yang (dirasai oleh orang-orang yang bersalah) banyak bilangan tahunnya menurut hitungan masa kamu yang biasa. [As Sajdah:5](https://quran.com/32/5)

Ayat ini merupakan penjelasan dan huraian kepada ayat:

> ... Dan tiada seseorang pun yang betul mengetahui apa yang akan diusahakannya esok (sama ada baik atau jahat); ... [Luqman:34](https://quran.com/31/34)

Contoh lain ialah ayat:

> وَقَالُوا أَإِذَا ضَلَلْنَا فِي الْأَرْضِ أَإِنَّا لَفِي خَلْقٍ جَدِيدٍ بَلْ هُم بِلِقَاءِ رَبِّهِمْ كَافِرُونَ (١٠)
>
> Dan mereka (yang kafir) itu berkata: "Adakah apabila kami telah hilang lenyap dalam tanah, kami pula akan hidup semula dalam bentuk kejadian yang baharu? Betulkah demikian? " (Mereka bukan sahaja tidak percaya tentang hidup semula) bahkan mereka tidak percaya tentang pertemuan dengan Tuhannya. [As Sajdah:10](https://quran.com/32/10)

> قُلْ يَتَوَفَّاكُم مَّلَكُ الْمَوْتِ الَّذِي وُكِّلَ بِكُمْ ثُمَّ إِلَىٰ رَبِّكُمْ تُرْجَعُونَ (١١)
>
> Katakanlah (wahai Muhammad); "Nyawa kamu akan diambil oleh Malikil Maut yang ditugaskan berbuat demikian ketika habis ajal kamu, kemudian kamu akan dikembalikan kepada Tuhan kamu (untuk menerima balasan)". [As Sajdah:11](https://quran.com/32/11)

### Tema Surah

Tema Surah as-Sajdah tidak jauh berbeza dengan tema surah-surah Makkiyyah yang lain, iaitu pengukuhan pokok-pokok aqidah berupa iman kepada Allah SWT, hari akhirat, kitab-kitab-Nya, para rasul, kebangkitan (ba’ts) dan pembalasan. Fokus utama perbincangan dalam surah ini adalah pengukuhan dan penegasan tentang kebangkitan selepas mati yang dinafikan, dipertikaikan serta tidak dipercayai oleh golongan musyrikin dan golongan yang berpegang kepada materialisme. Hal ini menjadi sebab dan alasan mereka mendustakan Nabi Muhammad SAW.

### Kandungan Surah

Surah as-Sajdah dibuka dengan pengukuhan bahawa al-Qur’an adalah kitab Allah yang diturunkan kepada Rasul-Nya, Muhammad SAW, penegasan terhadap kerasulan Baginda, penolakan terhadap tuduhan orang-orang musyrik yang mendakwa Baginda mereka-reka al-Qur’an, serta penjelasan bahawa Baginda hanyalah seorang rasul seperti para rasul terdahulu yang diutus kepada umat masing-masing.

Surah ini kemudian meneruskan perbincangan dengan membentangkan bukti-bukti keesaan Allah SWT dan kekuasaan-Nya, iaitu bahawa Allah SWT mengatur dan mentadbir alam semesta ini, menciptakan manusia, memelihara dan memberi perhatian kepada kehidupannya dalam setiap tahapannya, kemudian membangkitkan serta menghidupkan semula makhluk. Semua ini dinyatakan dengan bahasa dan hujah yang menyanggah golongan yang mengingkari kebangkitan selepas mati.
